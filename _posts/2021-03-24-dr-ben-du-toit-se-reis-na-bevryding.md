---
layout: post
title: "Dr Ben du Toit se reis na “bevryding”"
date: 2021-03-24
categories: [menings, geloof]
tags: ["Ben du Toit", "post-teïsme", "NG Kerk"]
author: Douw Kruger
---

Dr Ben du Toit was ‘n bekende persoonlikheid in die NG Kerk en spesifiek in die 
organisasie van die kerk. Sy alternatiewe sienings van tradisonele kwessies was net 
so bekend. Ek gaan nie daarop in nie, maar bepaal my by sy onlangs boek, God: Is 
daar ‘n ander antwoord?  (Lapa Uitgewers 2020) 
 
Die boek het onder my aandag gekom in ‘n artikel in die Vrye Weekblad oor ‘n 
gesprek tussen hom en ‘n sekere Chris Tomas (skuilnaam) oor die boek en oor sy reis 
na “bevryding”. Chris Tomas laat dit duidelik in die artikel blyk dat hy die saak veel 
meer aggressief as Dr du Toit sou aangepak het. Ek haal aan: 
 
“Ons praat vir twee en ‘n half ure. Soms driftig, want daar is nuanses waaroor ons al 
jare lank verskil. Dit gaan meestal oor aanslag - ek wil godsdiens uitroei. Maar oor 
God stem ons heelhartig saam: Hy bestaan slegs in die verbeelding.” 
 
Hy sluit die artikel af met: “My kritiek op die boek is dat Ben nie ver genoeg gaan nie. 
As die kerk reeds eeue lank ‘n leuen verkondig wat nou, uiteindelik, deur ‘n 
amptenaar van die kerk erken word, is dit nodig dat die kerk verskoning aanteken en 
vergoeding aanbied”. 
 
My eerste stukkie kommentaar gaan oor Chris Tomas, die artikelskrywer (ek het ‘n 
sterk vermoede wie die persoon is). Hy is duidelik ‘n aggressiewe ateïs. My ervaring 
met eintlik alle ateïste waarmee ek al te doen gekry het is dat ‘n debat sinneloos is 
en meestal in neerhalende etikettering eindig. Dit is in teenstelling met die styl wat 
Dr du Toit deurgaans in sy boek en onderhoude gevolg het. Hy wil homself daarom 
ook nie ‘n ateïs noem nie want hy wil nie met die meerderwaardige houding van 
ateïste geassosieer word nie. 
 
Ateïste se vertrekpunt en roem is dat hulle rasioneel is. Die waarheid is in die Rede 
gesetel en die Rede seëvier altyd. Dit val op hoe Chris Tomas hiervan afwyk. Eerstens 
in sy gebruik van die woord leuen. ‘n Leuen is ‘n opsetlike of bewustelike valse 
voorstelling. Om die verkondiging van die Evangelie deur die kerk as ‘n opsetlike of 
bewustelik valse voorstelling te beskryf is meer as net opportunisties. Tweedens is 
die stelling dat dit nou “..eindelik deur ‘n amptenaar van die kerk erken word..”  ewe 
bedenklik. Dr du Toit het nie sy boek as amptenaar van die kerk geskryf nie. Hy was 
reeds afgetree. Verder impliseer die stelling dat hy namens die kerk praat. Hy doen 
dit definitief nie. Daar kan tog slegs ‘n verpligting op die kerk rus om verskoning aan 
te teken as ‘n verteenwoordiger van die kerk ‘n leuen erken? Hy het glad nie namens 
die kerk gepraat nie, dit was ‘n persoonlike ontboeseming wat eerder kritiek op die 
kerk was. Kon Chris Tomas dit nie raaksien nie? 
 
My ervaring met ateïste is dat jy op ‘n baie seer toon trap as jy logiese foute in hulle 
argument uitwys. Logika is dan ‘n kernkomponent van hulle belydenis.  
 
Dr du Toit se reis op sy pad na “bevryding” kom al van ver af. In die proses het hy 
openlik gevestigde religieuse opvattings bevraagteken het. Buiten die boek onder 
 
 
 
bespreking is die ander een wat opskudding veroorsaak het, God? Geloof in ‘n 
postmoderne tyd (CLF-Uitgewers 2000). 
 
In die boek God Is daar ‘n ander antwoord? eindig hy elke hoofstuk met ‘n een 
paragraaf-opsomming van die kern daarvan. Die lys van opsommings lyk soos volg 
 
 DUS: 
 
• Die soeke na kennis, na die waarheid, na begrip vir geloofwaardige inligting, is ’n 
interdissiplinêre uitdaging. 
 
• Skouspelagtige ontwikkelings (nuwe teorieë) in die wetenskap en tegnologie is die 
kenmerk van die moderne wetenskaplike tydperk. 
 
• ’n Positiewe invloed van die ontwikkelende moderne wetenskap op 
godsdiens/teologie kan aangetoon word. 
 
• Maar waarmee die wetenskap die kerk/geloof nie kan help nie, is die bevestiging 
van ’n geloof in God (God is nie wetenskaplik bewysbaar nie). 
 
• Vandag word die gesag en mag, asook die noodsaak van God of van die kerk 
(godsdiens), veral in die Weste, toenemend deur die ontwikkelende moderne 
wetenskap uitgedaag – en word die gevolgtrekking gemaak dat die mens ouer as 
God is. In hierdie sin is daar niks “in die hemel” wat nie op die aarde gemaak is nie. 
 
• Dat die greep van godsdiens op miljoene mense sal voortduur (vrees vir die 
dood/straf/lyding; soeke na sin – ’n psigies-gekondisioneerde toestand) kan 
wetenskaplik aangetoon word. 
 
• Die onderskeid tussen godsdiens en spiritualiteit gaan (dus) nie op wanneer iemand 
daarmee meen om van die probleme van godsdiens (soos formalisme, dogma en 
strukture) te ontkom nie – en nou “die spirituele” as ’n nuwe tuiste aangryp. Ook 
enige vorm van spiritualiteit het soos alle godsdienste ’n fundamentalistiese 
vertrekpunt.  
 
• Evolusie van godsdiens? Dieselfde evolusionêre proses wat die moontlikheid van 
godsdiens tot gevolg gehad het, is nou verantwoordelik vir die uitfasering daarvan 
as ’n noodsaaklike faktor in die oorlewing van die menslike spesie. 
 
• Die vrees en huiwering wat daar mag wees om “uit die kas te kom” sover dit jou 
afskeid van die geloof in metafisiese magte aanbetref, kan oorwin word deur die 
waarheid oor jouself en die wêreld waarin jy woon in die oë te kyk. 
 
• Vanuit ’n post-teïstiese posisie leef ons met die ideaal van ’n radikaal bevrydende 
humaniteit. 
 
Dit is dalk nie so duidelik uit sy opsomming van die inhoud hierbo nie, maar dit is 
duidelik uit die boek en uit ‘n ander onderhoud met hom deur Jean Oosthuizen dat 
sy reis na “bevryding” om die volgende kwessies gedraai het: 
 
 
 
 
-  Die kerk en gelowiges se selektiewe toepassing van die liefdesgebod blyk iets te 
wees wat Dr du Toit deurgaans gekwel het. Die wreedheid van mense en spesifiek 
gelowiges teenoor mekaar, deur die eeue heen is vir hom onversoenbaar met ‘n God 
van liefde en met ‘n belydenis van naasteliefde. Hy verwys ook na die Afrikaanse 
hoofstroom kerke en meer spesifiek na die NG Kerk.  Uit die aard van die saak gaan 
dit hier hoofsaaklik oor Apartheid en die kerk se goedkeuring daarvan, of minstens 
die kerk se apatiese gesindheid daarteenoor. Die NG kerk se heen-en-weer-hantering 
van die LGBT-kwessie val vir hom ook in hierdie kategeorie en dit blyk ook ‘n groot 
steen des aanstoots te wees. Hy gee wel erkenning aan die kerk se uitreikaksies om 
die lot van mense te verbeter, maar dit kanselleer nie die primêre  probleem nie. 
 
- Tweedens, die onversoenbaarheid van drie aanvaarde eienskappe van God met 
mekaar, naamlik almagtig, alwetend en liefdevol. Volgens hom is die empiriese 
getuienis oorweldigend dat net twee van die drie gelyktydig waar kan wees. Die 
grootskaalse lyding en verdriet op die aarde deur die eeue is versoenbaar met ‘n 
almagtige en alwetende God, maar nie met een wat ook liefdevol is nie.  
 
-  Die toenemende rol wat die ontwikkelende wetenskap speel in die begrip van 
kosmologiese en ander vraagstukke blyk ‘n groot stepping stone in Dr du Toit se reis 
te wees. In ‘n moderne en post-moderne wêreld slaag die wetenskap (meerdere 
dissiplines) toenemend daarin om alle groot vraagstukke te verklaar. Die wetenskap 
kon ook die kerk en geloof op bepaalde terreine help, maar nie as dit kom by die 
bewys van die bestaan van God nie.  Dit is nie wetenskaplik bewysbaar nie.  
 
-  Uit die vorige punt volg dan vir hom dat die greep wat godsdiens op mense het, 
eerder ‘n psigologiese oorsprong het as wat dit die gevolg van ‘n metafisiese, 
goddelike werking is.  Soos wat die wetenskap vorder en mense se omstandighede 
verander, gaan mense die behoefte aan ‘n metafisiese god toenemend ontgroei - 
soos wat dit reeds in die ontwikkelde wêreld duidelik is. Dit geld vir alle gode, nie net 
die drie-enige God nie. Aan die ander kant gaan die situasie en omstandighede van 
bepaalde gemeenskappe die psigologiese behoefte aan en drang na ‘n metafisiese 
mag stimuleer en sal godsdiens in bepaalde gemeenskappe voortduur. 
 
-  Godsdiens los nie probleme op nie. Dit skep eerder probleme. Die verlossing lê in 
die wetenskap. 
 
-  Die reis na ‘n post-teïstiese bestemming lei tot ‘n radikaal bevrydende humaniteit. 
 
My kommentaar: 
 
Dr du Toit het duidelik ‘n jarelange stryd met spesifiek die NG Kerk. Hy kom uit ‘n 
Malawiese en Zimbawiese sendelinghuis en wou van vroeg reeds predikant word.  
Maar dit is ook duidelik dat hy baie vroeg reeds bepaalde kwessies met die kerk 
ontwikkel het. Die kerk se onkritiese ondersteuning van en vrede met Apartheid blyk 
die eerste kwessie te wees.  
 
 
 
Ek kan self goed met hierdie punt assosieer. Die drie hoofstroom Afrikaanse kerke 
kan wat dit betref grootliks oor dieselfde kam geskeer word. In 1977/78 het ek ook 
my lidmaatskap met die Gereformeerde kerk om dieselfde rede bevraagteken. 
 
Die punt hier is dat die kerkorganisasie, kerkleiers en ander lidmate deur hulle 
optrede soms ‘n valse eenheid en valse vroomheid bewerk. Onder meer omdat die 
lidmate en kerkleiers self deur ideologieë verlei word en daar dan ‘n duidelike kloof 
ontstaan tussen die belydenis van Sondag en bepaalde fasette van die lewe van die 
week.  Afrikaner-nasionalisme was deurentyd ‘n groot verleier. En op ‘n vroeër 
stadium het ‘n vorm van nasionaal-sosialisme ook ‘n rol gespeel.  
 
Dan is dit doodeenvoudig ook so dat die kerk vir homself met verloop van tyd ‘n 
organisatoriese doolhof geskep het. Kyk maar hoe lank dit neem om ‘n ietwat 
kontensieuse saak af te handel en kyk na die draaie en swaaie wat soms gegooi word. 
Die hantering van LGBT kwessie in die NG kerk was vir Dr du Toit ‘n goeie voorbeeld. 
Kerkeenheid is ‘n hekkie waaroor dikwels gestruikel word. Dit is waarskynlik ook die 
rede vir die toenemende irritasie onder lidmate en predikante met sinodale 
aktiwiteite, ook in die Gereformeerde kerk.  
  
Die alternatief vir iemand wat hom vasloop teen ‘n kerkorganisasie se ingesteldheid 
en hantering van sake is voor die handliggend. Daar is meestal goeie alternatiewe. 
Die kerkgeskiedenis is besaai met voorbeelde van beswaardes wat by ander kerke 
aangesluit het of nuwe kerkgenootskappe gestig het. Die Gereformeerde kerk is self 
die resultaat daarvan.  
 
Die belangrike vraag vir my hier is hoe verskille met die kerk t.o.v. die toepassing van 
Bybelse beginsels momentum gee aan ‘n reis na post-teïsme? Die probleem lê tog 
eerstens by die bepaalde kerk, by die organsisasie en sy mense, en nie by die 
onderliggende beginsels nie. Die antwoord is waarskynlik deels dat die ontnugtering 
met die geloofwaardigheid van kerkleiers en met die organisasie, ‘n breër 
skeptisisme laat ontwikkel het. Maar daar is moontlik nog ‘n verklaring. Ek om terug 
daarop. 
 
Die vraag oor hoe ‘n liefdevolle God soveel verdriet en lyding in die wêreld toelaat is 
‘n baie ou vraag. En dit is ‘n geldige vraag want die antwoord is nie so voor die 
handliggend nie. Dit is ‘n komplekse saak waarmee teoloë ook al baie geworstel het. 
As jyself, of iemand naby aan jou ernstig beproef word kom die vraagtekens terug. 
As jy ‘n kind verloor, of ‘n lang lyding ondergaan, of ‘n droogte van vyf jaar moet 
verduur, dan is die saak dikwels nie meer so helder soos voorheen nie. 
 
Daar is antwoorde. Sommige duideliker as ander. En daar is heelwat bronne. Maar 
die werklike antwoord kom nie in die vorm van ‘n eenvoudige stelling nie. Die kort 
antwoord draai om die feit dat die goedheid wat in die wêreld is en die vermoë om 
die regte keuses te maak nie sou kon bestaan sonder die vermoë om ook verkeerde 
keuses te kan maak  en slegte gevolge te veroorsaak nie.  Dit is natuurlik meer 
kompleks as wat ek dit hier skryf en baie makliker om die teorie te verstaan as 
wanneer mens dit self belewe. Lees gerus Udo Karsten se uiteensetting in 
 
www.antwoord.org.za met die titel “As God in beheer is, hoekom lyk die wêreld so?” 
Daar is al baie oor die onderwerp geskryf en die webblad bevat ook heelwat 
verwysings daarna. Die bekende Amerikaanse predikant Tim Keller verduidelik dit 
ook in sy boek, Walking with God through pain and suffering. 
 
In die worsteling met die sin van lyding is dit belangrik om in gedagte te hou dat as ‘n 
mens alles sou kon verstaan en verklaar, dan het jyself saam met God buite die 
wêreld en die wetenskap gestaan. Dit ons nog nie beskore nie. 
 
Die voorbeelde wat Dr du Toit noem in sy oordeel oor gelowiges en godsdiens in ‘n 
wêreld vol lyding, gaan ook nie almal heeltemal op nie. Sy aanname dat die 
Holocaust ‘n religieuse basis gehad het en dat die Jode uitgeroei is omdat hulle 
Christus doodgemaak het, is hoogs aanvegbaar. Daar was heelwat kritiek op die 
party en sy ideologie vanuit bepaalde Lutherse kringe. Teoloë wat die Naziparty 
ondersteun het, het dit hoofsaaklik vanuit ‘n anti-semitiese oogpunt gedoen. Die 
Holocaust was kultureel en etnies, eerder as religieus, gemotiveer. Jode wat hulle tot 
die Christendom bekeer het, is ook deur die Nazis uitgedryf en vervolg. Soos Helga 
Basel, die moeder van Pieter-Dirk Uys wat van Joodse afloms was maar haar tot die 
Christendom bekeer het. Religie is bloot aan die hare bygesleep. 
 
Dr du Toit het sekerlik in sy loopbaan alle kante van die lydingdilemma bekyk. Die 
probleem is dat sy boek nie regtig op’n analitiese of filosofiese wyse hiermee 
omgaan nie. Hy volstaan eintlik met die stelling dat die getuienis oorweldigend is dat 
daar nie ‘n almagtige, alwetende en liefdevolle God kan wees nie.  Dit sou slegs 
anders kon wees as God lyding uit die weg geruim het. 
 
Dr du Toit se reis na “bevryding” word ook aangehelp deur sy siening dat die 
wetenskap toenemend ‘n sinvolle verklaring vir alle groot vraagstukke bied, maar dat 
daar geen verklaring is vir die bestaan van ‘n metafisiese god nie.  
 
Net soos by die vorige punt ontbreek daar hier ook ‘n gestruktureerde beredenering. 
Waarom? Hy het die saak sekerlik al van alle kante bekyk en die tersaaklike literatuur  
bestudeer. 
 
Waarom behandel hy nie die filosofiese en kosmologiese kwessies van oorsaak, 
begin en gevolg nie? Dit is nie sake wat afhang van sy siening van en verhouding met 
die NG Kerk nie. Dit is ook nie iets wat noodwendig afhanklik is van die bestaan van 
‘n liefdevolle drie-enige God nie. ‘n Enkelvoudige almagtige wese, buite die 
wetenskap, tyd en ruimte, sou moontlik reeds ‘n deel van die antwoord kon uitmaak. 
 
Dit is aksiomaties dat alles wat ‘n begin het, ‘n oorsaak moet hê. En daardie  oorsaak 
moet buite dit wat begin het staan. Dit geld uiteraard ook vir die Heelal. Daar is 
vandag baie sterk wetenskaplike ondersteuning vir die aanname dat die Heelal 
ongeveer 13,7 biljoen jaar gelede ontstaan het. As die Heelal nie ‘n begin gehad het 
nie, dan was dit van ewig af.  Maar so ‘n aanname loop hom vas teen sterk 
argumente teen ‘n fisiese ewigheidskonsep.  Ewigheid/oneindigheid is ‘n teoretiese 
konsep. Dis nie prakties bereikbaar nie. (Die stelling dat God van ewigheid bestaan is 
nie tegnies/taalkundig korrek nie. God staan buite die tyd.)  Ons kan dus ook nie 
praat van “voor” die ontstaan van die Heelal nie. Daar kan nie ‘n “voor die Heelal” 
wees nie, want tyd is ‘n intrinsieke, endemiese komponent van die Heelal.  
 
 
Dit wat in die populêre media verskyn oor parallelle heelalle of opeenvolgende 
heelalle is spekulatief en het nie ‘n wyd erkende wetenskaplike basis nie. Dit is bloot 
hipoteses. In my eie twee jaar Astronomie studie aan die UCLAN is dit nooit eers 
genoem nie. Dit word vandag wyd aanvaar dat die Heelal (en tyd) met die sg Big 
Bang begin het. (Universe - 7th edition, Roger A. Freedman en William J Kaufmann). 
 
 
Die bekende en gerekende fisikus Stephen Hawking, wat nie gelowig was nie, het by 
geleentheid toegegee dat die feit dat die Heelal ‘n begin gehad het religieuse 
raakpunte het, maar noem dan dat die meeste fisici vandag geneig is om weg te 
skram van religieuse verklarings. In sy boek The Grand Design , Stephen Hawking & 
Leonard Mlodinow, Bantam Press 2010, skram hy self weg van ‘n intelligente 
skeppingsidee en verkies om van ‘n “spontaneous creation” te praat.  
 
Daar is dan nog die ander kwessie van intelligente ontwerp. Dit is ook aksiomaties 
dat kompleksiteit nie geredelik die gevolg van natuurlike ontwikkeling is nie. As 
kompleksiteit sekere grense oorskry dan was daar super-waarskynlik berekende 
intervensie. Byvoorbeeld, vir ‘n bepaalde spesie om sterker en vinniger te word, is 
normale ontwikkeling en natuurlike seleksie  meestal voldoende. Maar ‘n radikale en 
massief-komplekse verandering, soos die ontstaan van DNS of die vermoë om aan ‘n 
mag te kan glo wat nie sintuiglik waarneembaar is nie, vereis iets ingrypends soos 
intelligente ontwerp. 
 
 
Soos reeds genoem maak Dr du Toit staat op die moderne wetenskap in sy soeke na 
antwoorde op lewensvraagstukke. Die antwoord op die vraag waarom soveel mense 
in ‘n opperwese glo vind hy in die psigologie. Dit is natuurlik nie heeltemal onwaar 
nie. ‘n Mens se besef van sy eie onvolkomenheid en afhanklikheid van sterker kragte 
as hyself kan sekerlik ‘n behoefte aan bonatuurlike beskerming stimuleer. Maar die 
inherente vermoë om dit te kan doen, is waarskynlik eerder die gevolg van ontwerp 
as van natuurlike ontwikkeling. Dit beteken nie dat natuurlike ontwikkeling uit die 
proses uitgesluit was nie, maar dat die ontwikkeling “gerig en bestuur” was. 
 
Dr du Toit se slotsom is dat godsdiens nie probleme oplos nie maar probleme skep. 
Die wetenskap los probleme op. Die mens het God geskep, nie andersom nie. 
 
Ek wil kortliks terugkom op die vraag waarom Dr du Toit nie werklik ‘n 
gestruktureerde bendadering volg in sy reis na “bevryding” nie. Hy noem bepaalde 
aspekte maar trek nie die lyne deur nie. Hier is die aspekte kortliks weer: 
 
- Die oënskynlike onversoenbaarheid van ‘n liefdevolle God met die grootskaalse pyn 
en lyding deur die eeue heen. 
- Die volhardende en ooglopende konflik tussen gelowiges se belydenis en hulle 
optrede - met besondere verwysing na die Afrikaanse kerke en Apartheid. 
 
 
 
- Die rol van die wetenskap wat toenemend meer en beter antwoorde op 
lewensvraagstukke gee. 
- Die bestaan van ‘n metafisiese god is nie bewysbaar nie en is die produk van ‘n 
psigologiese proses - God is deur die mens geskep. 
 
Die bestaan of nie-bestaan van ‘n metafisiese god is nie eenduidig uit die wetenskap 
bewysbaar nie. Die wetenskap, die geskiedenis en filosofie kan wel bepaalde 
aannames in diè verband ondersteun. Dit beteken dat ‘n debat oor hierdie saak nie 
voldoende is nie. ‘n Mens moet ‘n pad daarmee stap. Dis ‘n pad met  aanwysings 
maar daar is ook afdraaipaaie waar die aanwysings nie duidelik is nie. Die werklike 
oortuiging volg na ‘n reis op hierdie pad. En daar is tydens die reis ook versoekings 
om ‘n afdraaipad te neem. Dit werk na beide kante toe. 
 
Ek dink Dr du Toit het op sy pad ‘n (dalk onbewuste) voorkeur vir ‘n bepaalde 
bestemming ontwikkel. Daarom het hy dit nie nodig gevind om ‘n sistematies-
konsekwente proses te volg nie. Sy kompas was reeds ingestel op post-teïsme as 
bestemming. Toe hy ‘n aantal argumente of sentimente in daardie rigting gehad het, 
was dit vir hom goed genoeg. Net soos wat die argumente wat ek het ten gunste van 
die bestaan van ‘n Drie-enige God vir my genoeg is. Ek het my bestemming gekies en 
ek glo die bestemming het my gekies. 
 
Die les vir die kerk is dat hy op die regte pad moet bly en nie deur ideologieë 
(nasionalisme, kapitalisme of wat ookal) verlei moet word nie.  Verder moet die 
kerkorganisasie voortdurend daarteen waak om nie empire te bou en self die 
middelpunt te wil raak nie. En ook nie gebruike en tradisies in beginsels laat 
verander nie. Hier dink mens o.a. aan liturgiese gebruike, kleredrag, ens.  
 
Die les vir Christengelowiges is dat ‘n eenmalige belydenis en sporadiese denke oor 
geloofsake nie voldoende is nie. Dit lei maklik tot apatie en verleiding deur ander 
argumente. Geloof groei en word versterk deur ‘n lewensreis in ‘n ondersteunende 
omgewing soos ‘n geloofsgemeenskap. Dis nie ‘n sprokiesverhaal nie. Dis ‘n stryd, 
maar wel ‘n stryd met ‘n volkome eindbestemming. 