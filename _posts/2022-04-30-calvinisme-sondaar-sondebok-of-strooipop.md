---
layout: post
title: "Calvinisme – sondaar, sondebok of strooipop?"
date: 2022-04-30
categories: [menings, geskiedenis]
tags: ["Calvinisme", "Afrikaner-Nasionalisme", "Dooyeweerd"]
author: Douw Kruger
---

```
Oorspronklik geskryf vir publikasie in "Die Vrye Weekblad"
```

‘n Ruk gelede lees ek wat iemand oor Calvinisme skryf - die wortel van die kwaad as
dit kom by die sondes van Afrikaner-Nasionalisme en Apartheid. Dit was nie die
eerste keer wat ek so-iets lees nie. Daar word sporadies sulke sydelingse opmerkings
in die media en op sosiale media gemaak.

Ek frons meestal as ek hierdie opmerkings lees. Nie soseer omdat ek vandag nog ‘n
ernstige verbondenheid aan die benaming self ervaar nie. Bloot omdat dit
onverdiend as gerieflike teiken gebruik word en ook omdat dit in die regse geledere
net so onverdiend as kruk gebruik word.

In my studentejare op Potchefstroom en vir ‘n paar jaar daarna was ek ‘n bietjie
betrokke by die Instituut vir die Bevordering van Calvinisme, maar dit het lankal
vervaag. Nie omdat ek ‘n probleem daarmee gehad het nie, maar dit het mettertyd
soos ‘n ekstra horlosie gevoel. En ek het net een linkerarm.

Ten spyte van die benaming, die -isme, is Calvinisme nie ‘n tipiese ideologie nie. Dit is
‘n ander naam vir reformatoriese denke. Dit verabsoluteer nie bepaalde wêreldse
voorkeure t.o.v. geld, kultuur, politiek, lewensstyl of regte nie. Geloof is wel die
fondasie van Calvinisme. Maar vandag se gesprek gaan nie oor geloof as sulks nie.

Calvinisme is dikwels deur kritici beskou as iets konserwatief, bekrompe, eksklusief
en selfverheffend. Maar daar kom darem ook positiewe opmerkings van buite, wat
dit assosieer met ‘n sobere lewensstyl, pligsbesef en hardwerkendheid.

In SA word dit soms geteiken as basis, katalisator of regverdiging vir Afrikaner-
Nasionalisme en Apartheid. Meestal deur die kritici van Afrikaner-Nasionalisme,
maar soms het Afrikaner-Nasionaliste hulle self ook op ‘n lomp manier daaraan
behelp. Soos toe FW de Klerk daar in die laat sewentigs by ‘n byeenkoms van die
Instituut vir die Bevordering van Calvinisme op Potchefstroom gesê het Afrikaner-
Nasionalisme staan met sy wortels gegrond in die Calvinisme. Daar was geen
verduideliking nie, dit was bloot ‘n opportunistiese stelling. Pure FW-smooth talking
en hy is daarna ook vanuit die akademiese Calvinistiese geledere daaroor gekritiseer.

In Suid-Afrika is Calvinisme redelik sterk met die Gereformeerde Kerk en die
Universiteit van Potchefstroom geidentifiseer. Waarskynlik omdat diè kerk ‘n
reputasie gehad het as meer dogmaties as die ander twee hoofstroom Afrikaanse
kerke. Die NG Kerk en Hervormde Kerk het egter ook gerekende persoonlikhede
gehad wat hulleself as Calviniste beskryf het.

Ek het die term as jongmens nooit in die kerkomgewing gehoor nie en het eers in die
sewentigerjare op Potchefstroom in die regsfilosofieklas daarmee kennis gemaak.
Daar was definitief geen poging om Calvinisme ‘n bousteen van die Afrikanervolk of
Afrikanerpolitiek te probeer maak nie. Ek wil eintlik sê inteendeel. En ek wil dankie
sê dat FW toe eerder politiek toe is as om die aanbod van ‘n professoraat by die Puk
se regsfakulteit te aanvaar. In die politiek het hy uiteindelik die lig gesien en die regte

ding gedoen. Ek dink op Potch sou sy missie wees om die skade wat die regte
Calviniste aan die Nasionale Party gedoen het, ongedaan te probeer maak.

Die essensie van Calvinisme kan gesien word as die aanname dat die beginsels van
die Christelike geloof, eerder as kerklike tradisie op alle lewensterreine geld en die
uitgangspunt word breedweg beskryf met behulp van die bekende vyf Solas - Sola
scriptura (Bybel), Sola fide (geloof), Sola gratia (genade), Solus Christus (Christus) en
Soli Deo Gloria (Alle eer aan God).

Die essensie van Calvinisme het niks direk voorskriftelik met ras, volk en vaderland te
doen nie. En definitief nie met die uitverkorenheid van sekere etniese of
kultuurgroepe nie. Waar lê die probleem dan?

Die invloed van Abraham Kuyper, Nederlandse predikant, wysgeer en eerste minister
het waarskynlik bygedra tot ‘n gevoel van nasionale eenheid tydens die ontwikkeling
van die Afrikanervolk na die Boere-oorlog. Kuyper was bekend as ‘n neo-Calvinis en
het soos baie Europeërs en veral Nederlanders, die saak van die Boere tydens die
Boere-oorlog ondersteun. Daar is egter nie stawing vir ‘n aanname dat hy ‘n ware
nasionalisme, met ander woorde ekslusiwiteit en superioriteit, vanuit ‘n Calvinistiese
oogpunt probeer bevorder het nie. Dit sou ook nie sin maak nie. Hy het homself
bloot met die Boere se saak vereenselwig.

Die digter, predikant en akademikus Dr JD du Toit (Totius), is ‘n ander bekende
persoonlikheid wie se naam ook aan Calvinisme en Afrikaner-Nasionalisme gekoppel
word. Hy het definitief Afrikanerbelange op die hart gedra en gepropageer. Hy het
byvoorbeeld in ‘n koerantartikel in die vroeë 1950’s so ver gegaan om te sê dit is tyd
dat die groot mynmaatskappye genasionaliseer word tot voordeel van die Afrikaner.
(Ek hoop nie Malema lees dit ooit nie. Dit sal water op sy meul wees).

Ek kon egter nie in Totius se Versamelde Werke enige poging tot Calvinistiese
begronding vir hierdie tipe versugtinge vind nie. Die huldeblyk van die gerekende
Potchefstroomse regsakademikus, Prof LJ (Wicus) du Plessis, na Totius se dood is ook
insiggewend. Hy het Totius se bydrae tot die ontwikkeling van die Afrikanervolk
geloof. Hierdie lofprysing kan mens net reg verstaan as jy Wicus du Plessis se eie
lewensbenadering en politiek bekyk. As Totius Calvinisme as regverdiging vir
apartheid sou gebruik, sou die kommentaar daar heelwat anders uitgesien het.

Wicus du Plessis was ‘n uitgesproke Calvinis, wat diè denke op akademiese terrein
verder uitgebrei het. Van 1930 tot 1933 was hy die nasionale voorsitter van die
Broederbond en het ‘n leidende rol gespeel in die uitbouïng van die Nasionale Party
in Transvaal. Hy was egter meer bekend vir sy latere kritiek op die partybeleid en het
met DF Malan en JG Strijdom verskil oor belangrike aspekte van Republiekwording.
Maar hy was veral bekend vir die vete wat tussen hom en HF Verwoerd ontwikkel
het. Hy het ‘n groter inklusiwiteit voorgestaan as wat Verwoerd in gedagte gehad het.
Die openlike geveg tussen hulle het daartoe gelei dat hy uit die Broederbond bedank
het en uit die NP geskors is.



Wicus du Plessis het ‘n groot rol gespeel in die opbou van die regsfakulteit van die
Potchefstroomse Universiteit en die vestiging van reformatoriese regsdenke. En dit
het definitief nie nasionalisme probeer bevorder nie. Toe ek daar begin studeer het,
‘n paar jaar na sy dood, was sy naam nog dikwels met groot ontsag genoem.

Hy het ‘n ewe indrukwekkende opvolger gehad in die persoon van Johan van der
Vyver, professor in regsfilosofie. ‘n Calvinis uit die Hervormde Kerk wat gesorg het
dat diè universiteit die eerste in SA was wat ‘n kursus in Menseregte ontwikkel het
en dit deel van die regsopleiding gemaak het. Die onderliggende filosofie waarop die
regsfakulteit gesteun het was die Wysbegeerte van die Wetsidee van die
Nederlandse Calvinistiese filosoof, Herman Dooyeweerd.

Johan van der Vyver was ook die persoon wat gesorg het dat die Kanadese filosoof,
prof Hendrik Hart, vir ses maande lank vir ons (in Afrikaans nogal) ‘n module in
Menseregte kom doseer het. En Hendrik Hart se vertrekpunt was nie humanisme
nie. Inteendeel, hy was ‘n reformatoriese denker in murg en been.

Die vyf jaar in daardie dampkring het my eie reis weg van die nasionalistiese politiek
gestimuleer.

Johan van der Vyver was nie ‘n politieke aktivis nie en die selfbeskikking van volke
het daardie tyd nog ‘n bepaalde aanklank by hom gehad. Maar hy was op sy kalm
manier baie duidelik uitgesproke oor die euwels van veral Klein Apartheid. Dit mag
vandag, byna 50 jaar later, na sagte teenstand klink. Maar sy uitsprake en invloed op
studente het die doyens van Afrikaner-Nasionalisme so teen die bors gestuit dat
hulle baie druk op die universiteitsowerheid gesit het. Hy is in die laat 70’s uitgewerk
en het Wits toe vertrek. Hierdie fout is darem later by implikasie erken en onder
leiding van die rektor Theuns Eloff, is daar in 2003 ‘n welverdiende eredoktorgraad
aan hom toegeken.

Johan van der Vyver is vandag op ouderdom 88 nog steeds betrokke by die Emory
Universiteit in die VSA en het pas nog ‘n toekenning van die NWU ontvang as ‘n
oudstudent wat permanent presteer. In ‘n onlangse gesprek noem hy dat die
negering van verklaarde beginsels ter wille van politieke gewin in die VSA net so ‘n
opvallende verskynsel is as wat hy vroeer in SA ervaar het Wat SA betref het hy veral
verwys na sommige van sy kollegas op die Puk.

Lourens du Plessis het op Potchefstroom in Johan van der Vyver se voetspore gevolg.
‘n Gerespekteerde akademikus. Hy was op ‘n ewe kalm manier baie uitgesproke oor
apartheidseuwels. En Calvinisme (reformatoriese denke) was die basis van die kritiek.
Na sy verskuiwing Stellenbosch toe, het ons nog saam bespiegel oor moontlike
byeenkomste van die Instituut vir die Bevordering van Calvinisme in die Kaap.

So kan ‘n mens aangaan. Daar is ook ander persone wat sterk met Calvinisme
geassosieer het, maar dikwels ‘n pyn in die nek was van die harde Afrikaner-
Nasionaliste. Mense soos Ponti Venter, Johan Heyns, Theuns Eloff en Pieter Potgieter.
Almal mense wat geweet het waaroor dit gaan.



Dan is daar natuurlik name met ander benaderings wat in ‘n mens se kop opkom,
maar steeds die punt onderskryf dat Calvinisme eerder sondebok as sondaar is. Ek
het byvoorbeeld vroeër jare noue kontak gehad met ‘n predikant wat ‘n sterk
Afrikaner-Nasionalis was en ook ‘n grootkop in die Broederbond. Ek het hom nie
eenkeer die woord Calvinisme hoor sê nie. Sy motivering was volksverbondenheid en
oorlewing - verskansing teen kommunisme. Nie Calvinistiese beginsels nie. In
teologiese kringe het Calvinisme in SA inderdaad ‘n skaars en meer akademiese
begrip geword.

Daar was wel een gerekende akademikus wat as filosoof ‘n uitgesproke Calvinistiese
basis gehad het en wat Afrikaner-Nasionalisme en afsonderlike ontwikkeling in die
1940’s en 50’s gepropageer het. Dit was Prof Hendrik Stoker. (Dalk wou FW de Klerk
in die toespraak waarna ek verwys het by Stoker aanhaak.) Die interessante punt is
egter dat Stoker se beredenering duidelik op praktiese oorwegings berus het.
Calvinistiese beginsels was nie ‘n rigtinggwende deel van enige van sy redenasies wat
ek kon opspoor nie. Afsonderlike onwikkeling was die beste manier om volke hulle
potensiaal te laat ontwikkel - soos in Europa. Hy was dalk opportunisties, maar dit
was darem ook sewentig jaar of meer gelede. Voordat Apartheid sy werklik nare
staatkundige vorm aangeneem het en Klein Apartheid uitgebrei is.

Daar is sekerlik mense wat Calvinisme steeds kaap en as motivering vir hulle
rassistiese en nasionalistiese oortuigings gebruik. Soos die aanhangers van
Gelofteland. Hulle noem hulleself Calviniste en gee nie ‘n slegte verduideliking
daarvan nie. Maar dan laat hulle dit eenkant op die rak staan. Daar is geen
integrering daarvan met hulle regse en verspotte sienings nie. En dit sou ook nie kon
nie. Daar is meer sulke groepe, almal verder regs as die Vryheidsfront Plus.

En dan die ouens aan die ander kant van die spektrum. Die kommentators wat
Calvinisme veroordeel as Leitmotiv van Afrikaner-Nasionalisme en Afrikanerpolitiek.
Ek dink die rede hiervoor is maar geloofsbashing en opportunisme. Opportunisme
soos die van Gelofteland se mense. Hulle staan net aan die ander kant van die draad.
Dit herinner nogal aan die ewe bedenklike pogings van Afrikaner-Nasionaliste om
ernstige kritiek teen NP-beleid as kommunisties af te maak.

As iemand wil, kan hy seker ‘n goeie saak daarvoor uitmaak dat ek self ‘n Calvinis is.
Darem een wat altyd links van die NP gestem het en vanuit regse geledere al lelike,
on-Calvinistiese name genoem is.