---
layout: lesson
course: kategismus
lesson: 26
title: "Sondag 26"
---

## Sondag 26

**Vraag 68:** Hoeveel sakramente het Christus in die Nuwe Testament ingestel?  
**Antwoord:**  
Twee: die heilige doop en die heilige nagmaal.

---

**Vraag 69:** Hoe word jy in die heilige doop daaraan herinner en verseker dat die eenmalige offer van Christus aan die kruis vir jou van nut is?  
**Antwoord:**  
So: Christus het die uitwendige waterbad ingestel¹  
en daarby beloof dat ek net so seker met sy bloed en Gees van die onreinheid van my siel, dit is van al my sondes, gewas is²,  
as wat ek uitwendig met die water wat die onreinheid van die liggaam wegneem, gewas is³.

**Skrifverwysings:**  
1: Matteus 28:19  
2: Matteus 3:11; Markus 16:16  
3: 1 Petrus 3:21

---

**Vraag 70:** Wat beteken dit om met die bloed en Gees van Christus gewas te wees?  
**Antwoord:**  
Dit beteken om van God vergewing van sondes uit genade te ontvang¹  
ter wille van die bloed van Christus wat Hy in sy offer aan die kruis vir ons gestort het²  
en verder ook om deur die Heilige Gees vernuwe en tot lede van Christus geheilig te word³,  
sodat ons hoe langer hoe meer vir die sonde sterf en in ’n Godvresende, onberispelike lewe wandel⁴.

**Skrifverwysings:**  
1: Hebreërs 12:24; 1 Petrus 1:2  
2: 1 Johannes 1:7  
3: 1 Korintiërs 6:11  
4: Romeine 6:4

---

**Vraag 71:** Waar het Christus beloof dat Hy ons net so seker met sy bloed en Gees wil was as wat ons met die doopwater gewas word?  
**Antwoord:**  
In die instelling van die doop waar Hy sê: “Gaan dan heen, maak dissipels van al die nasies en doop hulle in die Naam van die Vader en die Seun en die Heilige Gees”¹;  
en: “Wie glo en hom laat doop, sal gered word; maar wie nie glo nie, sal veroordeel word”².  
Hierdie belofte word herhaal waar die Skrif die doop “die bad van die wedergeboorte” en “die afwassing van sondes” noem³.

**Skrifverwysings:**  
1: Matteus 28:19  
2: Markus 16:16  
3: Titus 3:5; Handelinge 22:16