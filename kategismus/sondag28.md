---
layout: lesson
course: kategismus
lesson: 28
title: "Sondag 28"
---

## Sondag 28

**Vraag 75:** Hoe word jy in die heilige nagmaal daaraan herinner en verseker dat jy aan die een offer van Christus aan die kruis en al sy gawes deel het?  
**Antwoord:**  
So: Christus het my en alle gelowiges beveel om van hierdie gebroke brood te eet en uit hierdie beker te drink tot sy gedagtenis¹.  
Hy het daarby beloof: eers dat sy liggaam so seker vir my aan die kruis geoffer en gebreek en sy bloed vir my vergiet is,  
as wat ek met my oë die brood van die Here vir my gebreek sien en die beker vir my gegee sien word²;  
en verder dat Hy my siel met sy gekruisigde liggaam en vergiete bloed net so seker tot die ewige lewe voed en verkwik,  
as wat ek die brood en die wyn as tekens van die liggaam en bloed van Christus uit die hand van die bedienaar ontvang en met my mond geniet³.

**Skrifverwysings:**  
1: Lukas 22:19-20; 1 Korintiërs 11:23-25  
2: 1 Korintiërs 10:16-17  
3: Johannes 6:51, 55-56

---

**Vraag 76:** Wat beteken dit om die gekruisigde liggaam van Christus te eet en sy vergiete bloed te drink?  
**Antwoord:**  
Dit beteken nie net om met ’n gelowige hart die hele lyding en dood van Christus aan te neem en daardeur vergewing van sondes en die ewige lewe te verkry nie¹,  
maar ook om deur die Heilige Gees wat tegelyk in Christus en in ons woon²,  
so met sy heilige liggaam al hoe meer verenig te word³,  
dat ons, al is Hy in die hemel en ons op die aarde, tog vlees van sy vlees en been van sy bene is⁴,  
en altyd deur een Gees (soos die lede van ’n liggaam deur een siel) lewe en regeer word⁵.

**Skrifverwysings:**  
1: Johannes 6:35, 40, 47-48, 50-54  
2: Johannes 14:23; 15:4-5  
3: Efesiërs 3:16-17  
4: Efesiërs 5:29-30  
5: 1 Korintiërs 6:15-17; 10:17

---

**Vraag 77:** Waar het Christus beloof om gelowiges net so seker te voed en verkwik met sy liggaam en bloed as wat hulle van hierdie gebroke brood eet en uit hierdie beker drink?  
**Antwoord:**  
In die instelling van die nagmaal: “Die Here Jesus het in die nag waarin Hy verraai is, brood geneem en nadat Hy gedank het, dit gebreek en gesê: ‘Neem, eet, dit is my liggaam wat vir julle gebreek word; doen dit tot my gedagtenis.’ Net so ook die beker, ná die ete, met die woorde: ‘Hierdie beker is die nuwe verbond in my bloed; doen dit, so dikwels as julle daaruit drink, tot my gedagtenis’.”¹  
Hierdie belofte word ook herhaal deur Paulus waar hy sê: “Die beker van danksegging wat ons seën, is dit nie die gemeenskap met die bloed van Christus nie? Die brood wat ons breek, is dit nie die gemeenskap met die liggaam van Christus nie? Omdat dit een brood is, is ons, al is ons baie, een liggaam, want ons het almal deel aan die een brood.”²

**Skrifverwysings:**  
1: 1 Korintiërs 11:23-25  
2: 1 Korintiërs 10:16-17

---