---
layout: lesson
course: kategismus
lesson: 7
title: "Sondag 7"
---

## Sondag 7

**Vraag 20:** Word al die mense dan deur Christus net so verlos as wat hulle deur Adam verlore gegaan het?  
**Antwoord:**  
Nee¹, net diegene wat Hom deur ’n ware geloof as hulle Verlosser aanneem².

**Skrifverwysings:**  
1: Matteus 7:14; Johannes 3:16, 36  
2: Romeine 3:22; Hebreërs 4:2-3

---

**Vraag 21:** Wat is ’n ware geloof?  
**Antwoord:**  
Dit is nie alleen ’n vasstaande kennis waardeur ek alles vir waar hou wat God in sy Woord aan ons geopenbaar het nie¹,  
maar ook ’n vaste vertroue² wat die Heilige Gees deur die evangelie in my hart werk³,  
dat nie alleen aan ander nie, maar ook aan my vergewing van sondes, ewige geregtigheid en saligheid uit loutere genade,  
slegs ter wille van die verdienste van Christus, geskenk is⁴.

**Skrifverwysings:**  
1: Jakobus 2:19  
2: Hebreërs 11:1-2  
3: Johannes 3:5; Matteus 16:17  
4: Romeine 1:16-17; Galasiërs 2:20

---

**Vraag 22:** Wat moet ’n Christen glo?  
**Antwoord:**  
Alles wat ons in die evangelie belowe word¹ en wat die artikels van ons algemeen-vasgestelde en ongetwyfelde Christelike geloof ons leer, naamlik:

**Skrifverwysings:**  
1: Johannes 20:31; Matteus 28:20

---

**Vraag 23:** Wat is dit?  
**Antwoord:**  
Ek glo in God die Vader, die Almagtige, Skepper van hemel en aarde.  
En in Jesus Christus, sy eniggebore Seun, ons Here;  
wat ontvang is van die Heilige Gees, gebore is uit die maagd Maria;  
wat gely het onder Pontius Pilatus, gekruisig is, gesterf het en begrawe is, en neergedaal het na die hel;  
op die derde dag weer opgestaan het uit die dood;  
opgevaar het na die hemel en sit aan die regterhand van God, die almagtige Vader;  
van waar Hy sal kom om te oordeel die lewendes en die dooies.  
Ek glo in die Heilige Gees.  
Ek glo ’n heilige, algemene, Christelike kerk, die gemeenskap van die heiliges;  
die vergewing van sondes;  
die opstanding van die vlees  
en ’n ewige lewe. Amen.

---